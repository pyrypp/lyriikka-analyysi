Olen elossa, ei sitä juuri huomaa
Mies saa itkeä vain äidin hautajaisissa
Kun nousen penkiltä, joku kävelee läheltä
Kolmas kiikaroi
Kun on sairas, tahtoo kolmannen tyynyn ja
Vielä viltin, kuollut tahtoo olla yksin
Hän sanoi: "Top", kun riitti
Normaalivartaloisen nähtiin poistuvan
Öisin talostaan, johon painostimme hänet muuttamaan
Kanssa poikansa, joka...
Se voi olla vain totta
Sillä, mitä saunassa kuulee, ei voi unohtaa
On helpompi siirtää kuukautisia kuin juorun kertomista
Nimismies saa ajaa pihaan asti
Roska kulkee meidän mailla
Katsoo sallalaisittain
Kola nojaa seurakuntatalon seinään
Vaaran alla liikkuu eläin
Hirvitutka toimi hetken
Suljin välioven
Menikö ovi kunnolla kiinni?
Postiluukusta tuli letkulla
Kaasua, kun kävin tarkistamassa
Letku oli vedetty pois
On kuvia järjestelemättä
Ei poika tullessaan epäillyt
Että kätkin ne häneltä
Setä oli nuorena komea mies
En tiedä, mikä on unta
Mikä muistoja, sukututkimus
Lannistaa, kuin alkutalvi
Etteivät sukulaiset tunteneet
Minua lainkaan
Osoitti lahjavalinnat
Kun yhteydenpitonsa
Että merkkipäivisin muistivat
Kun poikina kaikin olimme valaistulla tiellä
Olin pylväiden välin onnellinen