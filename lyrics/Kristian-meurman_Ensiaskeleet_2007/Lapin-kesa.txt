Lapissa kaikki kukkii nopeasti
Maa, ruoho, ohra, vaivaiskoivutkin
Tuon usein tuntenut oon raskahasti
Kun katson kansan tämän vaiheisiin
Miks' meillä kaikki kaunis tahtoo kuolta
Ja suuri surkastua alhaiseen?
Miks' meillä niin on monta mielipuolta?
Miks' vähän käyttäjiä kanteleen?
Miks' miestä täällä kaikkialla kaatuu
Kuin heinää, - miestä toiveen tosiaan
Miest' aatteen, tunteen miestä, kaikki maatuu
Tai kesken toimiansa katkeaa
Muualla tulta säihkyy harmaahapset
Vanhoissa hehkuu hengen aurinko
Meill' ukkoina jo syntyy sylilapset
Ja nuori mies on hautaan valmis jo
Ja minä itse? Miksi näitä mietin?
Se merkki varhaisen on vanhuuden
Miks' seuraa käskyä en veren vietin
Vaan kansan kohtaloita huokailen?
On vastaus vain yksi: Lapin suvi
Sit' aatellessa mieli apeutuu
On lyhyt Lapin linnunlaulu, huvi
Ja kukkain kukoistus ja riemu muu
Mut pitkä vain on talven valta. Hetken
Tääll' aatteet levähtää kuin lennostaan
Kun taas ne alkaa aurinkoisen retken
Ja jättävät jo jäisen Lapinmaan
Oi, valkolinnut, vieraat Lapin kesän
Te suuret aatteet, teitä tervehdän!
Oi, tänne jääkää, tänne tehden pesän
Jos muutattekin maihin etelän!
Oi, oppi ottakaatte joutsenista!
Ne lähtee syksyin, palaa keväisin
On meidän rannoillamme rauhallista
Ja turvaisa on rinne tunturin
Havisten halki ilman lentäkäätte!
Tekoja luokaa, maita valaiskaa!
Mut talven poistuneen kun täältä näätte
Ma rukoilen, ma pyydän: palatkaa!