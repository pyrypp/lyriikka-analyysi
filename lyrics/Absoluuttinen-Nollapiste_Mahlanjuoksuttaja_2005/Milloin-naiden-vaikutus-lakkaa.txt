Taustapeilissä näytän siltä kuin olisin jotain haistanut
Tai kuin asiakas olisi minut
Lapsensa kummiksi pyytänyt kylmiltään
En tuttujakaan yhdisteitä tahdo kestää
Annoin niille nimet
En muista nielinkö ne jo tai ne eivät enää tehoa
Vaihdan luontaisen kaltaiset maut luontaisiin
Selviänkö tästä edes muiden tuella
Kun aika ei paranna
Kun toivon unohtuu lupaus
Kun ajoin usvan sisään se pakeni kauemmaksi
Jo ennen puoltayötä auto muuttui kurpitsaksi
Lyhytkin sairaus herättää pelon tai säälin
Mitä jos en huomenna kykene töihin
Oma sydän väsyy mutta sydänmuoto sopii lapaseen
Siitä minkä muut heittävät pois valmistan jalosteen
Liimaan hopeisen kävyn huopaan
Kappale taljaa luo joulupukin maan
Mutta milloin näiden vaikutus lakkaa
Kuolleet jouset niiaavat huonon tien ravissa
Valkeat suosta nostetut kivet kuin pillerit jonossa
Myyn maisemat niille jotka jaksavat niitä katsella
Laadinko pilkkusääntöjä niille
Jotka ovat minua vapautuneempia
Ajoin ylös aamua vastaan kunnes
Tunto pakeni naamasta
Levikkeellä sielun ummesta tiristi esiin
Vaikeita satuja
En ajatellut miten jalo raunio olen
En maata jonka söi lampaat
En muistellut sitruunanmakuista totuusseerumia
Joka söi hampaat