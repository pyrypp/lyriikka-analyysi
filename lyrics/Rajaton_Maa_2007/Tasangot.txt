Kaikilla on heikko kohtansa
Minulla myös: laadin lauluja
Särjin siteet, uudet siteet punon
Yhä uuden kirjoittelen runon
Näen ihanaisen maiseman
Tuoksu täyttää rinnan nauttivan
Humiseva tuuli aavan meren
Riivaa suonissani villiin veren
Näen neidon pienijalkaisen
Olen hetken onnenmiekkonen
Katson ruskoa ja pilvenpieltä
Laulun cassioita poimin sieltä
Tänne karkoitti mun keisari
Hayn-Jung-vuori on nyt kotini
Korkealla vaeltelen täällä
Vuorivuohen lailla paatten päällä
Piirrän runon riisipaperiin
Julistan sen kaiun kuuluviin
Viivyskelen itäkukkulalla
Maailman riidat jalkojeni alla
Rinnassani kultacassia
Seison prameana vuorella
Laulan apinoille laulun vapaan
Riemulaulun vuorten miesten tapaan
Laulan tietoon lintuin liitäväin:
Visertäkää keisarille näin:
Hayn-Jung-vuoren runoilija salaa
Tasangoille, tasangoille halaa